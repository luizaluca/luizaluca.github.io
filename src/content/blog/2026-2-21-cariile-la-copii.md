---
title: Cariile la copii și complicațiile lor
description: Deși primul instinct al părinților ar fi să nu dea o foarte mare importanță cariilor la copii, impactul acestora asupra lor poate fi extrem de mare. Aici se poate discuta începând de la probleme estetice, până la probleme de vorbire, masticație, ajungând chiar și la probleme de sănătate generale, precum carențe sau deficite nutriționale.
published_date: 21 Februarie 2026
tags: []
---

Deși primul instinct al părinților ar fi să nu dea o foarte mare importanță cariilor la copii, impactul acestora asupra lor poate fi extrem de mare. Aici se poate discuta începând de la probleme estetice, până la probleme de vorbire, masticație, ajungând chiar și la probleme de sănătate generale, precum carențe sau deficite nutriționale.

## Ce este o carie și care sunt particularitățile cariei la copil?

Caria este cea mai frecventă afecțiune cronică în rândul copiilor și reprezintă momentul în care echilibrul dintre bacterii este destabilizat, predominând bacteriile ”rele”. Acestea vor penetra bariera dură de protecție a dintelui, care este reprezentată de smalț.

Smalțul dinților de lapte este mai subțire decât cel al dinților adulților, de aceea este mai sensibil la atacurile bacteriilor, fiind mai poros și mai ușor penetrabil de către acestea.

Dezechilibrul din cavitatea orală a copiilor provine din cauza mai multor factori de risc:

- absența igienei orale, încă de la primul dinte
- igienă orală insuficientă, necontrolată de părinte, realizată doar de către copil
- alegerea unei paste de dinți neadecvate vârstei copilului
- introducerea timpurie în dieta copilului a produselor cu zahăr rafinat
- dietă extrem de bogată în carbohidrați
- vizitele la medicul pedodont sunt amânate

## Cum pot recunoaște părinții o carie la copii?

În primul rând, pentru ca părinții să poată fi vigilenți pentru sănătatea orală a copiilor, aceștia trebuie:

- să se ocupe ei exclusiv de igiena copiilor
- să observe periodic dinții copiilor
- să introducă tardiv zahărul în alimetație
- să se informeze din surse de încredere
- să nu rateze vizitele la medicul specialist pedodont

În al doilea rând, aceștia trebuie să urmărească în mod constant orice schimbare de la nivelul dinților și cavității orale. Lucrurile pe care părinții le pot observa:

- apariția unor pete albe, mate, de aspectul cretei
- puncte galbene, maronii sau cenușii pe suprafața măselelor sau între măsele
- respirație urât mirositoare, după excluderea afecțiunilor din sfera ORL
- refuzul copilului față de anumite alimente și schimbarea comportamentului
- masticația doar pe o parte

## Durerea de măsea la copil

De foarte multe ori, părinții ajung cu copiii în cabinet când cariile sunt extrem de mari sau avansate și relatează că nu au existat vreodată dureri. Acest lucru poate fi perfect adevărat, deoarece dintele de lapte prezintă mai puține terminații nervoase libere (așadar, mai puțini ”senzori” de durere), iar sisteul nervos nu este foarte bine dezvoltat. Astfel, ceea ce am menționat mai sus în ceea ce privește observațiile părinților asupra dinților copiilor lor, rămâne un pilon al unui diagnostic precoce al cariilor.

Pe de altă parte, atunci când apare, durerea de măsea este extrem de mare pentru copil. De multe ori, apare noaptea, spontan și nu se calmează la antialgice de tipul ibuprofenului sau paracetamolului.

## Când apare durerea de măsea la copil?

În general există 5 situații când durerea de măsea la copil își face simțită prezența:

- în cazul cariilor medii, dintre măsele, când se blochează resturi alimentare, care apasă gingia, ducând la inflamația ei
- în cazul cariilor medii, când alimente dulci, acre sau reci vin în contact cu o măsea care este ”spartă”
- când nervul are o inflamație acută, atunci apar dureri ascuțite sau pulsatorii, în special nocturne și cedează greu sau deloc la medicamente împotriva durerii
- când nervul are o inflamație cronică, cu o carie netratată de mult timp
- când nervul este necrozat (mort) și infectat, iar infecția nu se poate exterioriza printr-un abces (colecție localizată cu puroi, despre care poti afla mai multe aici) și care se va caracteriza printr-o colecție purulenta difuză, răspândită la nivelul feței

## Complicațiile cariei la copii

Cu cât tratamentul se amână mai mult, cu atât riscul este mai mare ca tratamentul să se complice și să presupună:

- mai multe ședințe de tratament și mai costisitoare
- tratamente mai dificile, care impun utilizarea anesteziei locale, precum tratamentele de canal
- în cazul necooperării copilului, utilizarea unor metode suplimentare, precum inhalosedarea sau analgosedare, despre care poți citi mai multe în acest articol

Totodată, pot apărea complicații ale cariei, care constau în:

- inflamația nervului
- distrugerea coroanei măselei, încât restaurarea acesteia să fie foarte dificilă și să necesite coroane pedodontice
- respirație urât mirositoare, infecții multiple în cavitatea orală
- pierderea precoce a dinților de lapte
- posibile defecte de structură ale dinților definitivi
- afectarea încrederii în sine a copilului, bullying la grădiniță sau școală
- imposibilitatea de a mestecta alimente mai tari, dure, dulci din cauza durerii
- dificultăți de dezvoltare a limbajului
- destabilizarea mușcăturii și posibilitatea mare de a fi necesar tratamentul ortodontic în viitor
- tulburări de somn și scăderea concentrării la școală

## Metode de tratament ale cariei la copii

Astfel, dacă se intervine în timp util și copilul este adus la tratament, acesta va fi realizat mult mai ușor și într-un timp scurt. O carie simplă, de cele mai multe ori, nu necesită anestezie locală și, prin metode comportamentale specifice, medicul pedodont poate face ca procedura de îndepărtare a țesuturilor cariate să fie o experiență plăcută pentru cel mic.

Pașii pentru tratamentul cariei la copii:

- Consultația inițială - cel mai important pas pentru medicul pedodont, pentru a cunoaște copilul, părinții, obiceiurile de igienă și dieta copilului, problemele de sănătate, analizele recente dacă sunt făcute.

De asemenea, este momentul în care se creează o legătură între medicul pedodont și micul pacient, în cadrul perfect de a îi câștiga încrederea.

La această primă întâlnire, medicul pedodont va inspecta cavitatea orală, va nota dinții cu probleme, localizarea acestora și un diagnostic prezumtiv. În cazul cariilor multiple, cel mai probabil va fi necesară și o radiografie dentară, pentru a observa toate cariile, inclusiv pe cele ascunse, dar și profunzimea acestora.

- Pregătirea copilului - această ședință este crucială în cazul în care copilul nu a mai fost la stomatolog și se numește „ședință de acomodare”. Aici, se vor prezenta instrumentele, sub forma unui joc, copilul va fi lăsat să se joace cu ele, să le testeze și să se acomodeze cu mediul din cabinet. Astfel, ne vom asigura că tratamentele stomatologice vor fi o amintire plăcută pentru copil, fără grabă, fără traumă, fără a învinui copilul.
- Curățarea cariei - acest pas presupune îndepărtarea smalțului și dentinei cariate, până se ajunge la țesut sănătos. Se realizează cu instrumentar rotativ (ideal) sau, în cazul în care cel mic este parțial cooperant, cu instrumentar manual, pentru oprirea evoluției procesului carios, iar apoi se dezinfectează cavitatea rezultată.
- Refacerea dintelui - presupune reconstituirea țesutului pierdut în urma cariei și se realizează cu ajutorul unei obturații coronare (plombe). În funcție de necesitate, cooperarea copilului și localizarea cavității, se pot utiliza diverse materiale, toate fiind biocompatibile.
- Adaptarea obturației la mușcătură - reprezintă pasul prin care se îndepărtează materialul în exces și se finisează plomba, astfel încât ea să refacă perfect țesutul pierdut.

## Ce NU trebuie să facă părinții când copilul are durere de măsea?

Deși părinții își doresc să facă tot posibilul ca cel mic să nu sufere, este important de știut că tratamentele de acasă nu sunt eficiente și pot înrăutăți starea copilului. Din această categorie fac parte:

- amânarea vizitei la medicul pedodont
- aplicarea buletelor de vată cu alcool, aspirină sau alte substanțe
- administrarea antibioticelor fără recomandarea medicului pedodont sau pediatru
