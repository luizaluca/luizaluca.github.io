---
layout: post
title: Sedare intravenoasă sau Analgosedare pentru tratamente stomatologice la copii
description: Sedare intravenoasă sau analgosedare? Descoperă cum îți poți ajuta copilul să treacă fără teamă și durere peste tratamentele stomatologice.
published_date: 3 Iulie 2025
image: /assets/img/posts/sedare-intravenoasa.png
tags: []
banner_after_paragraph: 2
banner: Daca cel mic nu coopereaza si ai nevoie sa discutam, ma poti contacta aici.
---

În SUA și în anumite țări europene, sedările conștiente la copii din clinicele stomatologice sunt făcute chiar de medicul pedodont. Astfel, medicul pedodont nu are doar responsabilitatea de a trata problemele de la nivelul cavității orale, dar trebuie să se ocupe, în același timp, și de dozarea medicamentelor utilizate pentru sedarea copilului. De asemenea, trebuie să identifice semnele unei sub- sau supradozări, sa ia atitudine când nu ceva nu este în regulă, iar toate acestea în timp ce repară ... dinți.

De aceea, sedarea intravenoasă este asociată cu o rată destul de mare a complicațiilor și mortalității, în special din cauza faptului că medicul trebuie să își împartă atenția în mai multe direcții: cavitatea orală, medicația pacientului, semnele vitale și semnele și simptomele pacientului. Astfel, a fost inoculată ideea că sedarea intravenoasă sau analgosedarea la copii nu este sigură.
Lasă-mă să îți povestesc cum sedarea poate fi o alternativă la anestezia generală în anumite cazuri și cum se poate face în condiții de siguranță pentru copilul tău.

## Ce inseamna sedare intravenoasă sau analgosedare?

În România, medicul stomatolog nu poate administra medicamente cu rol calmant sau anxiolitic pacienșilor, fix din considerentele enumerate mai sus. Sigur, trebuie să le cunoască numele și efectele, însă pentru a administra astfel de preparate medicamentoase este necesară prezența unei alte specializări, și anume anestezie și terapie intensivă sau pe scurt ATI. Medicul anestezist, împreună cu un asistent de terapie intensivă formează echipa ATI și este pregătit pentru a administra o combinație ideală pentru a asigura bunăstarea copilului și liniștea medicului pedodont, care se poate preocupa doar de cavitatea orală.

În timp ce medicul pedodont reabilitează cavitatea orală, echipa ATI monitorizează constant funcțiile vitale ale copilului și dozează extrem de precis medicația pe care o administrează. Pentru a realiza acest lucru, este necesară plasarea unei branule înainte de intervenție, modalitate prin care se vor administra medicamentele necesare procedurii. Acestea vor avea rol anxiolitic, calmant și antialgic, obținându-se astfel nu doar reducerea fricii necontrolate și anxietății sau fobiei dentare, dar și controlul durerii.

## Asemănări și diferențe între anestezie generală și sedare conștientă

La fel ca în cazul anesteziei generale, medicul anestezist va avea nevoie de o serie de analize ale copilului, pentru a se asigura că totul este în regulă, înainte de orice procedură. Acestea vor fi efectuate cu maxim o lună înainte de intervenție.

Spre deosebire de anestezia generală, la sedarea intravenoasă, copilul nu este intubat (nazo- sau orotraheal). Acest lucru vine cu o serie de avantaje și dezavantaje. Partea bună este reprezentată de faptul că trezirea este mai lină și mai ușoară pentru copil, deoarece el va fi semiconștient. Astfel, recuperarea este mult mai rapidă, datorită controlului foarte precis al dozelor administrate, raportate la starea pacientului. Dezavantajul constă în selecția mult mai riguroasă a cazurilor care se pretează la sedare conștientă. Dacă la anestezie generală pot fi selectați copii de orice vârstă, începând cu aproximativ 1 an, sedarea conștientă impune o vârstă minimă de 3 ani.

## Ce copii pot avea indicație de sedare conștientă?

Media de vârstă la care apare cel mai frecvent anxietatea și fobia dentară este între 4 și 5 ani și între 6-10 ani. De asemenea, sedarea conștientă poate fi folosită la copii:
* cu nevoi speciale
* necooperanți, cu anxietate de grad foarte mare, cu experiențe negative în antecedente
* cu probleme dentare multiple, urgente, cu un volum mare de tratamente stomatologice necesare

Copiii mai mici de 3 ani sau cu o greutate mai mică de 10 kg necesită condiții speciale operatorii și nu se califică pentru sedare de acest fel.

## Pregătirea pentru o intervenție cu sedare intravenoasă

Așa cum am menționat mai sus, părinții vor primi o listă cu ce investigații sunt necesare pentru a realiza această procedură în condiții de siguranță: analize de sânge, EKG, acordul medicului pediatru. De asemenea, vor primi și instrucțiunile pe care să le urmeze în dimineața de dinaintea procedurii, care vor face referire la repaosul alimentar și de lichide pentru un anumit număr de ore. Este foarte important să fie respectat acest protocol, pentru a putea realiza intervenția în condiții optime.

## Avantajele sedării intravenoase sau analgosedării la copii:
* reducerea anxietății și disconfortului din timpul efectuării mai multor manopere stomatologice în același timp
* suprimarea durerii atât pe cale intravenoasă, cât și pe cale locală
* posibilitatea de a efectua toate tratamentele odată
* este singura modalitate anestezică ce permite externarea micului pacient în aceeași zi
* reducerea timpului de recuperare postoperator
* posibilitatea pacientului de mânca și bea la puțin timp după intervenție

## Dezavantajele sedării intravenoase sau analgosedării la copii:
* senzație de greață sau vomă postoperator
* alegerea cazurilor este mult mai riguroasă

Într-adevăr, nu este ușor, ca părinte, să faci o astfel de alegere. Poți avea impresia că tratamentele stomatologice nu merită o atenție atât de mare, însă gândește-te: copilul tău merită să zâmbească fără să aibă parte de bullying la grădiniță sau școală, merită să mănânce fără dureri și să se bucure de o înghețată cu adevărat.

Dacă ai întrebări despre o astfel de procedură, nu ezita să mă contactezi.

## Întrebări frecvente despre sedarea intravenoasă sau analgosedarea la copii

### Ce vârstă trebuie să aibă copilul pentru sedare conștientă?

Sedarea conștientă intravenoasă se recomandă, de regulă, la copiii cu vârsta de minimum 3 ani și o greutate peste 10 kg. La cei mai mici, riscurile pot fi mai mari, astfel că decizia se ia strict în urma evaluării medicale și a analizelor necesare.

### Este sedarea intravenoasă periculoasă pentru copii?

Sedarea intravenoasă este sigură atunci când este efectuată de echipa de anestezie și terapie intensivă (ATI), într-un mediu medical controlat. Riscurile există, ca în orice procedură medicală, dar sunt minimizate datorită monitorizării continue și dozării precise a medicamentelor.

### Copilul meu are frică de dentist. Poate beneficia de sedare intravenoasă?

Da, sedarea intravenoasă este o soluție ideală pentru copiii care au frică intensă de dentist, anxietate sau fobie dentară. Aceasta ajută la relaxarea copilului, reducerea fricii și permite efectuarea tratamentelor stomatologice fără durere și stres.

### Care sunt efectele adverse ale sedării intravenoase la copii?

Efectele adverse sunt rare, dar pot include greață, vărsături sau somnolență după procedură. Totuși, datorită monitorizării constante și dozajului atent, sedarea intravenoasă este în general bine tolerată și recuperarea este rapidă.

### Cât durează efectul sedării intravenoase la copii?

Efectul sedării intravenoase durează cât este nevoie pentru tratamentul stomatologic, adică între 30 de minute și 2 ore. Recuperarea este rapidă, iar copilul poate pleca acasă în aceeași zi, sub supraveghere atentă pentru câteva ore.

### Se poate face tratament stomatologic fără durere la copii?

Da, cu ajutorul sedării intravenoase sau analgosedării, tratamentele stomatologice la copii pot fi realizate fără durere. Sedarea reduce anxietatea și permite medicului pedodont să lucreze eficient, chiar și în cazul intervențiilor mai complexe.

### Ce analize sunt necesare înainte de sedarea intravenoasă?

Înainte de sedare, sunt necesare analize de sânge, EKG și, în unele cazuri, avizul medicului pediatru. Acestea verifică starea de sănătate a copilului și siguranța procedurii. Este esențial să fie respectate indicațiile legate de repausul alimentar înainte de intervenție.
